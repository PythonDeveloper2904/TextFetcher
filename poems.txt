关雎
诗经·国风·周南〔先秦〕

关关雎鸠，在河之洲。
窈窕淑女，君子好逑。
参差荇菜，左右流之。
窈窕淑女，寤寐求之。
求之不得，寤寐思服。
悠哉悠哉，辗转反侧。
参差荇菜，左右采之。
窈窕淑女，琴瑟友之。
参差荇菜，左右芼之。
窈窕淑女，钟鼓乐之。


葛覃
诗经·国风·周南〔先秦〕

葛之覃兮，施于中谷，维叶萋萋。
黄鸟于飞，集于灌木，其鸣喈喈。
葛之覃兮，施于中谷，维叶莫莫。
是刈是濩，为絺为綌，服之无斁。
言告师氏，言告言归。
薄污我私。
薄浣我衣。
害浣害否？归宁父母。


卷耳
诗经·国风·周南〔先秦〕

采采卷耳，不盈顷筐。
嗟我怀人，寘彼周行。
陟彼崔嵬，我马虺隤。
我姑酌彼金罍，维以不永怀。
陟彼高冈，我马玄黄。
我姑酌彼兕觥，维以不永伤。
陟彼砠矣，我马瘏矣。
我仆痡矣，云何吁矣。


樛木
诗经·国风·周南〔先秦〕

南有樛木，葛藟累之。
乐只君子，福履绥之。
南有樛木，葛藟荒之。
乐只君子，福履将之。
南有樛木，葛藟萦之。
乐只君子，福履成之。


螽斯
诗经·国风·周南〔先秦〕

螽斯羽，诜诜兮。
宜尔子孙，振振兮。
螽斯羽，薨薨兮。
宜尔子孙，绳绳兮。
螽斯羽，揖揖兮。
宜尔子孙，蛰蛰兮。


桃夭
诗经·国风·周南〔先秦〕

桃之夭夭，灼灼其华。
之子于归，宜其室家。
桃之夭夭，有蕡其实。
之子于归，宜其家室。
桃之夭夭，其叶蓁蓁。
之子于归，宜其家人。


兔罝
诗经·国风·周南〔先秦〕

肃肃兔罝，椓之丁丁。
赳赳武夫，公侯干城。
肃肃兔罝，施于中逵。
赳赳武夫，公侯好仇。
肃肃兔罝，施于中林。
赳赳武夫，公侯腹心。


芣苢
诗经·国风·周南〔先秦〕

采采芣苢，薄言采之。
采采芣苢，薄言有之。
采采芣苢，薄言掇之。
采采芣苢，薄言捋之。
采采芣苢，薄言袺之。
采采芣苢，薄言襭之。


汉广
诗经·国风·周南〔先秦〕

南有乔木，不可休思；汉有游女，不可求思。
汉之广矣，不可泳思；江之永矣，不可方思。
翘翘错薪，言刈其楚；之子于归，言秣其马。
汉之广矣，不可泳思；江之永矣，不可方思。
翘翘错薪，言刈其蒌；之子于归，言秣其驹。
汉之广矣，不可泳思；江之永矣，不可方思。


汝坟
诗经·国风·周南〔先秦〕

遵彼汝坟，伐其条枚。
未见君子，惄如调饥。
遵彼汝坟，伐其条肄。
既见君子，不我遐弃。
鲂鱼赪尾，王室如毁。
虽则如毁，父母孔迩。


麟之趾
诗经·国风·周南〔先秦〕

麟之趾，振振公子，于嗟麟兮。
麟之定，振振公姓，于嗟麟兮。
麟之角，振振公族，于嗟麟兮。


鹊巢
诗经·国风·召南〔先秦〕

维鹊有巢，维鸠居之。
之子于归，百两御之。
维鹊有巢，维鸠方之。
之子于归，百两将之。
维鹊有巢，维鸠盈之。
之子于归，百两成之。


采蘩
诗经·国风·召南〔先秦〕

于以采蘩？于沼于沚。
于以用之？公侯之事。
于以采蘩？于涧之中。
于以用之？公侯之宫。
被之僮僮，夙夜在公。
被之祁祁，薄言还归。


草虫
诗经·国风·召南〔先秦〕

喓喓草虫，趯趯阜螽。
未见君子，忧心忡忡。
亦既见止，亦既觏止，我心则降。
陟彼南山，言采其蕨。
未见君子，忧心惙惙。
亦既见止，亦既觏止，我心则说。
陟彼南山，言采其薇。
未见君子，我心伤悲。
亦既见止，亦既觏止，我心则夷。


采蘋
诗经·国风·召南〔先秦〕

于以采蘋？南涧之滨。
于以采藻？于彼行潦。
于以盛之？维筐及筥。
于以湘之？维锜及釜。
于以奠之？宗室牖下。
谁其尸之？有齐季女。


甘棠
诗经·国风·召南〔先秦〕

蔽芾甘棠，勿翦勿伐，召伯所茇。
蔽芾甘棠，勿翦勿败，召伯所憩。
蔽芾甘棠，勿翦勿拜，召伯所说。


行露
诗经·国风·召南〔先秦〕

厌浥行露，岂不夙夜，谓行多露。
谁谓雀无角？何以穿我屋？谁谓女无家？何以速我狱？虽速我狱，室家不足！谁谓鼠无牙？何以穿我墉？谁谓女无家？何以速我讼？虽速我讼，亦不女从！

羔羊
诗经·国风·召南〔先秦〕

羔羊之皮，素丝五紽。
退食自公，委蛇委蛇。
羔羊之革，素丝五緎。
委蛇委蛇，自公退食。
羔羊之缝，素丝五总。
委蛇委蛇，退食自公。


殷其雷
诗经·国风·召南〔先秦〕

殷其雷，在南山之阳。
何斯违斯，莫敢或遑？振振君子，归哉归哉！殷其雷，在南山之侧。
何斯违斯，莫敢遑息？振振君子，归哉归哉！殷其雷，在南山之下。
何斯违斯，莫或遑处？振振君子，归哉归哉！

摽有梅
诗经·国风·召南〔先秦〕

摽有梅，其实七兮。
求我庶士，迨其吉兮。
摽有梅，其实三兮。
求我庶士，迨其今兮。
摽有梅，顷筐塈之。
求我庶士，迨其谓之。


小星
诗经·国风·召南〔先秦〕

嘒彼小星，三五在东。
肃肃宵征，夙夜在公。
寔命不同。
嘒彼小星，维参与昴。
肃肃宵征，抱衾与裯。
寔命不犹。


江有汜
诗经·国风·召南〔先秦〕

江有汜，之子归，不我以。
不我以，其后也悔。
江有渚，之子归，不我与。
不我与，其后也处。
江有沱，之子归，不我过。
不我过，其啸也歌。


野有死麕
诗经·国风·召南〔先秦〕

野有死麕，白茅包之。
有女怀春，吉士诱之。
林有朴樕，野有死鹿。
白茅纯束，有女如玉。
舒而脱脱兮！无感我帨兮！无使尨也吠！

何彼襛矣
诗经·国风·召南〔先秦〕

何彼襛矣，唐棣之华。
曷不肃雝，王姬之车。
何彼襛矣，华如桃李。
平王之孙，齐侯之子。
其钓维何，维丝伊缗。
齐侯之子，平王之孙。


驺虞
诗经·国风·召南〔先秦〕

彼茁者葭，壹发五豝，于嗟乎驺虞！彼茁者蓬，壹发五豵，于嗟乎驺虞！

柏舟
诗经·国风·邶风〔先秦〕

汎彼柏舟，亦汎其流。
耿耿不寐，如有隐忧。
微我无酒，以敖以游。
我心匪鉴，不可以茹。
亦有兄弟，不可以据。
薄言往愬，逢彼之怒。
我心匪石，不可转也。
我心匪席，不可卷也。
威仪棣棣，不可选也。
忧心悄悄，愠于群小。
觏闵既多，受侮不少。
静言思之，寤辟有摽。
日居月诸，胡迭而微？心之忧矣，如匪澣衣。
静言思之，不能奋飞。


绿衣
诗经·国风·邶风〔先秦〕

绿兮衣兮，绿衣黄里。
心之忧矣，曷维其已？绿兮衣兮，绿衣黄裳。
心之忧矣，曷维其亡？绿兮丝兮，女所治兮。
我思古人，俾无訧兮。
絺兮绤兮，凄其以风。
我思古人，实获我心。


燕燕
诗经·国风·邶风〔先秦〕

燕燕于飞，差池其羽。
之子于归，远送于野。
瞻望弗及，泣涕如雨。
燕燕于飞，颉之颃之。
之子于归，远于将之。
瞻望弗及，伫立以泣。
燕燕于飞，下上其音。
之子于归，远送于南。
瞻望弗及，实劳我心。
仲氏任只，其心塞渊。
终温且惠，淑慎其身。
先君之思，以勖寡人。


日月
诗经·国风·邶风〔先秦〕

日居月诸，照临下土。
乃如之人兮，逝不古处？胡能有定？宁不我顾。
日居月诸，下土是冒。
乃如之人兮，逝不相好。
胡能有定？宁不我报。
日居月诸，出自东方。
乃如之人兮，德音无良。
胡能有定？俾也可忘。
日居月诸，东方自出。
父兮母兮，畜我不卒。
胡能有定？报我不述。


终风
诗经·国风·邶风〔先秦〕

终风且暴，顾我则笑。
谑浪笑敖，中心是悼。
终风且霾，惠然肯来。
莫往莫来，悠悠我思。
终风且曀，不日有曀。
寤言不寐，愿言则嚏。
曀曀其阴，虺虺其雷。
寤言不寐，愿言则怀。


击鼓
诗经·国风·邶风〔先秦〕

击鼓其镗，踊跃用兵。
土国城漕，我独南行。
从孙子仲，平陈与宋。
不我以归，忧心有忡。
爰居爰处？爰丧其马？于以求之？于林之下。
死生契阔，与子成说。
执子之手，与子偕老。
于嗟阔兮，不我活兮。
于嗟洵兮，不我信兮。


凯风
诗经·国风·邶风〔先秦〕

凯风自南，吹彼棘心。
棘心夭夭，母氏劬劳。
凯风自南，吹彼棘薪。
母氏圣善，我无令人。
爰有寒泉？在浚之下。
有子七人，母氏劳苦。
睍睆黄鸟，载好其音。
有子七人，莫慰母心。


雄雉
诗经·国风·邶风〔先秦〕

雄雉于飞，泄泄其羽。
我之怀矣，自诒伊阻。
雄雉于飞，下上其音。
展矣君子，实劳我心。
瞻彼日月，悠悠我思。
道之云远，曷云能来？百尔君子，不知德行。
不忮不求，何用不臧？

匏有苦叶
诗经·国风·邶风〔先秦〕

匏有苦叶，济有深涉。
深则厉，浅则揭。
有瀰济盈，有鷕雉鸣。
济盈不濡轨，雉鸣求其牡。
雍雍鸣雁，旭日始旦。
士如归妻，迨冰未泮。
招招舟子，人涉卬否。
人涉卬否，卬须我友。


谷风
诗经·国风·邶风〔先秦〕

习习谷风，以阴以雨。
黾勉同心，不宜有怒。
采葑采菲，无以下体？德音莫违，及尔同死。
行道迟迟，中心有违。
不远伊迩，薄送我畿。
谁谓荼苦？其甘如荠。
宴尔新昏，如兄如弟。
泾以渭浊，湜湜其沚。
宴尔新昏，不我屑以。
毋逝我梁，毋发我笱。
我躬不阅，遑恤我后！就其深矣，方之舟之。
就其浅矣，泳之游之。
何有何亡，黾勉求之。
凡民有丧，匍匐救之。
不我能慉，反以我为雠。
既阻我德，贾用不售。
昔育恐育鞫，及尔颠覆。
既生既育，比予于毒。
(不我能慉 一作：能不我慉)我有旨蓄，亦以御冬。
宴尔新昏，以我御穷。
有洸有溃，既诒我肄。
不念昔者，伊余来塈。
 

式微
诗经·国风·邶风〔先秦〕

式微，式微，胡不归？微君之故，胡为乎中露？式微，式微，胡不归？微君之躬，胡为乎泥中？

旄丘
诗经·国风·邶风〔先秦〕

旄丘之葛兮，何诞之节兮。
叔兮伯兮，何多日也？何其处也？必有与也！何其久也？必有以也！狐裘蒙戎，匪车不东。
叔兮伯兮，靡所与同。
琐兮尾兮，流离之子。
叔兮伯兮，褎如充耳。


简兮
诗经·国风·邶风〔先秦〕

简兮简兮，方将万舞。
日之方中，在前上处。
硕人俣俣，公庭万舞。
有力如虎，执辔如组。
左手执龠，右手秉翟。
赫如渥赭，公言锡爵。
山有榛，隰有苓。
云谁之思？西方美人。
彼美人兮，西方之人兮。


泉水
诗经·国风·邶风〔先秦〕

毖彼泉水，亦流于淇。
有怀于卫，靡日不思。
娈彼诸姬，聊与之谋。
出宿于泲，饮饯于祢，女子有行，远父母兄弟。
问我诸姑，遂及伯姊。
出宿于干，饮饯于言。
载脂载舝，还车言迈。
遄臻于卫，不瑕有害？我思肥泉，兹之永叹。
思须与漕，我心悠悠。
驾言出游，以写我忧。


北门
诗经·国风·邶风〔先秦〕

出自北门，忧心殷殷。
终窭且贫，莫知我艰。
已焉哉！天实为之，谓之何哉！王事适我，政事一埤益我。
我入自外，室人交徧谪我。
已焉哉！天实为之，谓之何哉！王事敦我，政事一埤遗我。
我入自外，室人交徧摧我。
已焉哉！天实为之，谓之何哉！

北风
诗经·国风·邶风〔先秦〕

北风其凉，雨雪其雱。
惠而好我，携手同行。
其虚其邪？既亟只且！北风其喈，雨雪其霏。
惠而好我，携手同归。
其虚其邪？既亟只且！莫赤匪狐，莫黑匪乌。
惠而好我，携手同车。
其虚其邪？既亟只且！

静女
诗经·国风·邶风〔先秦〕

静女其姝，俟我于城隅。
爱而不见，搔首踟蹰。
静女其娈，贻我彤管。
彤管有炜，说怿女美。
自牧归荑，洵美且异。
匪女之为美，美人之贻。


新台
诗经·国风·邶风〔先秦〕

新台有泚，河水弥弥。
燕婉之求，蘧篨不鲜。
新台有洒，河水浼浼。
燕婉之求，蘧篨不殄。
鱼网之设，鸿则离之。
燕婉之求，得此戚施。


二子乘舟
诗经·国风·邶风〔先秦〕

二子乘舟，泛泛其景。
愿言思子，中心养养！二子乘舟，泛泛其逝。
愿言思子，不瑕有害！

柏舟
诗经·国风·鄘风〔先秦〕

泛彼柏舟，在彼中河。
髧彼两髦，实维我仪。
之死矢靡它。
母也天只！不谅人只！泛彼柏舟，在彼河侧。
髧彼两髦，实维我特。
之死矢靡慝。
母也天只！不谅人只！

墙有茨
诗经·国风·鄘风〔先秦〕

墙有茨，不可埽也。
中冓之言，不可道也。
所可道也，言之丑也。
墙有茨，不可襄也。
中冓之言，不可详也。
所可详也，言之长也。
墙有茨，不可束也。
中冓之言，不可读也。
所可读也，言之辱也。


君子偕老
诗经·国风·鄘风〔先秦〕

君子偕老，副笄六珈。
委委佗佗，如山如河，象服是宜。
子之不淑，云如之何？玼兮玼兮，其之翟也。
鬒发如云，不屑髢也；玉之瑱也，象之揥也，扬且之皙也。
胡然而天也？胡然而帝也？瑳兮瑳兮，其之展也。
蒙彼绉絺，是绁袢也。
子之清扬，扬且之颜也。
展如之人兮，邦之媛也！

桑中
诗经·国风·鄘风〔先秦〕

爰采唐矣？沬之乡矣。
云谁之思？美孟姜矣。
期我乎桑中，要我乎上宫，送我乎淇之上矣。
爰采麦矣？沬之北矣。
云谁之思？美孟弋矣。
期我乎桑中，要我乎上宫，送我乎淇之上矣。
爰采葑矣？沬之东矣。
云谁之思？美孟庸矣。
期我乎桑中，要我乎上宫，送我乎淇之上矣。
 

鹑之奔奔
诗经·国风·鄘风〔先秦〕

鹑之奔奔，鹊之彊彊。
人之无良，我以为兄！鹊之彊彊，鹑之奔奔。
人之无良，我以为君！

定之方中
诗经·国风·鄘风〔先秦〕

定之方中，作于楚宫。
揆之以日，作于楚室。
树之榛栗，椅桐梓漆，爰伐琴瑟。
升彼虚矣，以望楚矣。
望楚与堂，景山与京。
降观于桑，卜云其吉，终焉允臧。
灵雨既零，命彼倌人。
星言夙驾，说于桑田。
匪直也人，秉心塞渊。
騋牝三千。


蝃蝀
诗经·国风·鄘风〔先秦〕

蝃蝀在东，莫之敢指。
女子有行，远父母兄弟。
朝隮于西，崇朝其雨。
女子有行，远兄弟父母。
乃如之人也，怀昏姻也。
大无信也，不知命也！

相鼠
诗经·国风·鄘风〔先秦〕

相鼠有皮，人而无仪！人而无仪，不死何为？相鼠有齿，人而无止！人而无止，不死何俟？相鼠有体，人而无礼！人而无礼，胡不遄死？

干旄
诗经·国风·鄘风〔先秦〕

孑孑干旄，在浚之郊。
素丝纰之，良马四之。
彼姝者子，何以畀之？孑孑干旟，在浚之都。
素丝组之，良马五之。
彼姝者子，何以予之？孑孑干旌，在浚之城。
素丝祝之，良马六之。
彼姝者子，何以告之？

载驰
诗经·国风·鄘风〔先秦〕

载驰载驱，归唁卫侯。
驱马悠悠，言至于漕。
大夫跋涉，我心则忧。
既不我嘉，不能旋反。
视尔不臧，我思不远。
既不我嘉，不能旋济？视尔不臧，我思不閟。
陟彼阿丘，言采其蝱。
女子善怀，亦各有行。
许人尤之，众穉且狂。
我行其野，芃芃其麦。
控于大邦，谁因谁极？大夫君子，无我有尤。
百尔所思，不如我所之。


淇奥
诗经·国风·卫风〔先秦〕

瞻彼淇奥，绿竹猗猗。
有匪君子，如切如磋，如琢如磨。
瑟兮僩兮，赫兮咺兮。
有匪君子，终不可谖兮。
瞻彼淇奥，绿竹青青。
有匪君子，充耳琇莹，会弁如星。
瑟兮僩兮，赫兮咺兮。
有匪君子，终不可谖兮。
瞻彼淇奥，绿竹如箦。
有匪君子，如金如锡，如圭如璧。
宽兮绰兮，猗重较兮。
善戏谑兮，不为虐兮。


考槃
诗经·国风·卫风〔先秦〕

考槃在涧，硕人之宽。
独寐寤言，永矢弗谖。
考槃在阿，硕人之薖。
独寐寤歌，永矢弗过。
考槃在陆，硕人之轴。
独寐寤宿，永矢弗告。


硕人
诗经·国风·卫风〔先秦〕

硕人其颀，衣锦褧衣。
齐侯之子，卫侯之妻。
东宫之妹，邢侯之姨，谭公维私。
手如柔荑，肤如凝脂。
领如蝤蛴，齿如瓠犀。
螓首蛾眉，巧笑倩兮，美目盼兮。
硕人敖敖，说于农郊。
四牡有骄，朱幩镳镳。
翟茀以朝。
大夫夙退，无使君劳。
河水洋洋，北流活活。
施罛濊濊，鳣鲔发发。
葭菼揭揭，庶姜孽孽，庶士有朅。


氓
诗经·国风·卫风〔先秦〕

氓之蚩蚩，抱布贸丝。
匪来贸丝，来即我谋。
送子涉淇，至于顿丘。
匪我愆期，子无良媒。
将子无怒，秋以为期。
乘彼垝垣，以望复关。
不见复关，泣涕涟涟。
既见复关，载笑载言。
尔卜尔筮，体无咎言。
以尔车来，以我贿迁。
(尔 一作：尓)桑之未落，其叶沃若。
于嗟鸠兮，无食桑葚！于嗟女兮，无与士耽！士之耽兮，犹可说也。
女之耽兮，不可说也。
桑之落矣，其黄而陨。
自我徂尔，三岁食贫。
淇水汤汤，渐车帷裳。
女也不爽，士贰其行。
士也罔极，二三其德。
三岁为妇，靡室劳矣。
夙兴夜寐，靡有朝矣。
言既遂矣，至于暴矣。
兄弟不知，咥其笑矣。
静言思之，躬自悼矣。
及尔偕老，老使我怨。
淇则有岸，隰则有泮。
总角之宴，言笑晏晏。
信誓旦旦，不思其反。
反是不思，亦已焉哉！

竹竿
诗经·国风·卫风〔先秦〕

籊籊竹竿，以钓于淇。
岂不尔思？远莫致之。
泉源在左，淇水在右。
女子有行，远兄弟父母。
淇水在右，泉源在左。
巧笑之瑳，佩玉之傩。
淇水滺滺，桧楫松舟。
驾言出游，以写我忧。


芄兰
诗经·国风·卫风〔先秦〕

芄兰之支，童子佩觿。
虽则佩觿，能不我知。
容兮遂兮，垂带悸兮。
芄兰之叶，童子佩韘。
虽则佩韘，能不我甲。
容兮遂兮，垂带悸兮。


河广
诗经·国风·卫风〔先秦〕

谁谓河广？一苇杭之。
谁谓宋远？跂予望之。
谁谓河广？曾不容刀。
谁谓宋远？曾不崇朝。


伯兮
诗经·国风·卫风〔先秦〕

伯兮朅兮，邦之桀兮。
伯也执殳，为王前驱。
自伯之东，首如飞蓬。
岂无膏沐，谁适为容？其雨其雨，杲杲出日。
愿言思伯，甘心首疾。
焉得谖草，言树之背。
愿言思伯，使我心痗。


有狐
诗经·国风·卫风〔先秦〕

有狐绥绥，在彼淇梁。
心之忧矣，之子无裳。
有狐绥绥，在彼淇厉。
心之忧矣，之子无带。
有狐绥绥，在彼淇侧。
心之忧矣，之子无服。


木瓜
诗经·国风·卫风〔先秦〕

投我以木瓜，报之以琼琚。
匪报也，永以为好也！投我以木桃，报之以琼瑶。
匪报也，永以为好也！投我以木李，报之以琼玖。
匪报也，永以为好也！

黍离
诗经·国风·王风〔先秦〕

彼黍离离，彼稷之苗。
行迈靡靡，中心摇摇。
知我者，谓我心忧；不知我者，谓我何求。
悠悠苍天，此何人哉？彼黍离离，彼稷之穗。
行迈靡靡，中心如醉。
知我者，谓我心忧；不知我者，谓我何求。
悠悠苍天，此何人哉？彼黍离离，彼稷之实。
行迈靡靡，中心如噎。
知我者，谓我心忧；不知我者，谓我何求。
悠悠苍天，此何人哉？

君子于役
诗经·国风·王风〔先秦〕

君子于役，不知其期。
曷至哉？鸡栖于埘，日之夕矣，羊牛下来。
君子于役，如之何勿思！君子于役，不日不月。
曷其有佸？鸡栖于桀，日之夕矣，羊牛下括。
君子于役，苟无饥渴！

君子阳阳
诗经·国风·王风〔先秦〕

君子阳阳，左执簧，右招我由房，其乐只且！君子陶陶，左执翿，右招我由敖，其乐只且！

扬之水
诗经·国风·王风〔先秦〕

扬之水，不流束薪。
彼其之子，不与我戍申。
怀哉怀哉，曷月予还归哉？扬之水，不流束楚。
彼其之子，不与我戍甫。
怀哉怀哉，曷月予还归哉？扬之水，不流束蒲。
彼其之子，不与我戍许。
怀哉怀哉，曷月予还归哉？

中谷有蓷
诗经·国风·王风〔先秦〕

中谷有蓷，暵其乾矣。
有女仳离，嘅其叹矣。
嘅其叹矣，遇人之艰难矣！中谷有蓷，暵其脩矣。
有女仳离，条其啸矣。
条其啸矣，遇人之不淑矣！中谷有蓷，暵其湿矣。
有女仳离，啜其泣矣。
啜其泣矣，何嗟及矣！

兔爰
诗经·国风·王风〔先秦〕

有兔爰爰，雉离于罗。
我生之初，尚无为；我生之后，逢此百罹。
尚寐无吪！有兔爰爰，雉离于罦。
我生之初，尚无造；我生之后，逢此百忧。
尚寐无觉！有兔爰爰，雉离于罿。
我生之初，尚无庸；我生之后，逢此百凶。
尚寐无聪！

葛藟
诗经·国风·王风〔先秦〕

绵绵葛藟，在河之浒。
终远兄弟，谓他人父。
谓他人父，亦莫我顾。
绵绵葛藟，在河之涘。
终远兄弟，谓他人母。
谓他人母，亦莫我有。
绵绵葛藟，在河之漘。
终远兄弟，谓他人昆。
谓他人昆，亦莫我闻。


采葛
诗经·国风·王风〔先秦〕

彼采葛兮，一日不见，如三月兮！彼采萧兮，一日不见，如三秋兮！彼采艾兮，一日不见，如三岁兮！

大车
诗经·国风·王风〔先秦〕

大车槛槛，毳衣如菼。
岂不尔思？畏子不敢。
大车啍啍，毳衣如璊。
岂不尔思？畏子不奔。
穀则异室，死则同穴。
谓予不信，有如皦日。


丘中有麻
诗经·国风·王风〔先秦〕

丘中有麻，彼留子嗟。
彼留子嗟，将其来施施。
丘中有麦，彼留子国。
彼留子国，将其来食。
丘中有李，彼留之子。
彼留之子，贻我佩玖。


缁衣
诗经·国风·郑风〔先秦〕

缁衣之宜兮，敝予又改为兮。
适子之馆兮，还予授子之粲兮。
缁衣之好兮，敝予又改造兮。
适子之馆兮，还予授子之粲兮。
缁衣之席兮，敝予又改作兮。
适子之馆兮，还予授子之粲兮。


将仲子
诗经·国风·郑风〔先秦〕

将仲子兮，无逾我里，无折我树杞。
岂敢爱之？畏我父母。
仲可怀也，父母之言，亦可畏也。
将仲子兮，无逾我墙，无折我树桑。
岂敢爱之？畏我诸兄。
仲可怀也，诸兄之言，亦可畏也。
将仲子兮，无逾我园，无折我树檀。
岂敢爱之？畏人之多言。
仲可怀也，人之多言，亦可畏也。


叔于田
诗经·国风·郑风〔先秦〕

叔于田，巷无居人。
岂无居人？不如叔也。
洵美且仁。
叔于狩，巷无饮酒。
岂无饮酒？不如叔也。
洵美且好。
叔适野，巷无服马。
岂无服马？不如叔也。
洵美且武。


大叔于田
诗经·国风·郑风〔先秦〕

叔于田，乘乘马。
执辔如组，两骖如舞。
叔在薮，火烈具举。
襢裼暴虎，献于公所。
将叔勿狃，戒其伤女。
叔于田，乘乘黄。
两服上襄，两骖雁行。
叔在薮，火烈具扬。
叔善射忌，又良御忌。
抑罄控忌，抑纵送忌。
叔于田，乘乘鸨。
两服齐首，两骖如手。
叔在薮，火烈具阜。
叔马慢忌，叔发罕忌。
抑释掤忌，抑鬯弓忌。


清人
诗经·国风·郑风〔先秦〕

清人在彭，驷介旁旁。
二矛重英，河上乎翱翔。
清人在消，驷介麃麃。
二矛重乔，河上乎逍遥。
清人在轴，驷介陶陶。
左旋右抽，中军作好。


羔裘
诗经·国风·郑风〔先秦〕

羔裘如濡，洵直且侯。
彼其之子，舍命不渝。
羔裘豹饰，孔武有力。
彼其之子，邦之司直。
羔裘晏兮，三英粲兮。
彼其之子，邦之彦兮。


遵大路
诗经·国风·郑风〔先秦〕

遵大路兮，掺执子之袪兮，无我恶兮，不寁故也！遵大路兮，掺执子之手兮，无我魗兮，不寁好也！

女曰鸡鸣
诗经·国风·郑风〔先秦〕

女曰鸡鸣，士曰昧旦。
子兴视夜，明星有烂。
将翱将翔，弋凫与雁。
弋言加之，与子宜之。
宜言饮酒，与子偕老。
琴瑟在御，莫不静好。
知子之来之，杂佩以赠之。
知子之顺之，杂佩以问之。
知子之好之，杂佩以报之。


有女同车
诗经·国风·郑风〔先秦〕

有女同车，颜如舜华。
将翱将翔，佩玉琼琚。
彼美孟姜，洵美且都。
有女同行，颜如舜英。
将翱将翔，佩玉将将。
彼美孟姜，德音不忘。


山有扶苏
诗经·国风·郑风〔先秦〕

山有扶苏，隰有荷华。
不见子都，乃见狂且。
山有桥松，隰有游龙。
不见子充，乃见狡童。


萚兮
诗经·国风·郑风〔先秦〕

萚兮萚兮，风其吹女。
叔兮伯兮，倡予和女。
萚兮萚兮，风其漂女。
叔兮伯兮，倡予要女。


狡童
诗经·国风·郑风〔先秦〕

彼狡童兮，不与我言兮。
维子之故，使我不能餐兮。
彼狡童兮，不与我食兮。
维子之故，使我不能息兮。


褰裳
诗经·国风·郑风〔先秦〕

子惠思我，褰裳涉溱。
子不我思，岂无他人？狂童之狂也且！子惠思我，褰裳涉洧。
子不我思，岂无他士？狂童之狂也且！

丰
诗经·国风·郑风〔先秦〕

子之丰兮，俟我乎巷兮，悔予不送兮。
子之昌兮，俟我乎堂兮，悔予不将兮。
衣锦褧衣，裳锦褧裳。
叔兮伯兮，驾予与行。
裳锦褧裳，衣锦褧衣。
叔兮伯兮，驾予与归。


东门之墠
诗经·国风·郑风〔先秦〕

东门之墠，茹藘在阪。
其室则迩，其人甚远。
东门之栗，有践家室。
岂不尔思？子不我即！

风雨
诗经·国风·郑风〔先秦〕

风雨凄凄，鸡鸣喈喈。
既见君子，云胡不夷。
风雨潇潇，鸡鸣胶胶。
既见君子，云胡不瘳。
风雨如晦，鸡鸣不已。
既见君子，云胡不喜。


子衿
诗经·国风·郑风〔先秦〕

青青子衿，悠悠我心。
纵我不往，子宁不嗣音？青青子佩，悠悠我思。
纵我不往，子宁不来？挑兮达兮，在城阙兮。
一日不见，如三月兮！

扬之水
诗经·国风·郑风〔先秦〕

扬之水，不流束楚。
终鲜兄弟，维予与女。
无信人之言，人实诳女。
扬之水，不流束薪。
终鲜兄弟，维予二人。
无信人之言，人实不信。


出其东门
诗经·国风·郑风〔先秦〕

出其东门，有女如云。
虽则如云，匪我思存。
缟衣綦巾，聊乐我员。
出其闉闍，有女如荼。
虽则如荼，匪我思且。
缟衣茹藘，聊可与娱。


野有蔓草
诗经·国风·郑风〔先秦〕

野有蔓草，零露漙兮。
有美一人，清扬婉兮。
邂逅相遇，适我愿兮。
野有蔓草，零露瀼瀼。
有美一人，婉如清扬。
邂逅相遇，与子偕臧。


溱洧
诗经·国风·郑风〔先秦〕

溱与洧，方涣涣兮。
士与女，方秉蕑兮。
女曰观乎？士曰既且，且往观乎！洧之外，洵訏且乐。
维士与女，伊其相谑，赠之以勺药。
溱与洧，浏其清矣。
士与女，殷其盈矣。
女曰观乎？士曰既且，且往观乎！洧之外，洵訏且乐。
维士与女，伊其将谑，赠之以勺药。


鸡鸣
诗经·国风·齐风〔先秦〕

鸡既鸣矣，朝既盈矣。
匪鸡则鸣，苍蝇之声。
东方明矣，朝既昌矣。
匪东方则明，月出之光。
虫飞薨薨，甘与子同梦。
会且归矣，无庶予子憎。


还
诗经·国风·齐风〔先秦〕

子之还兮，遭我乎峱之间兮。
并驱从两肩兮，揖我谓我儇兮。
子之茂兮，遭我乎峱之道兮。
并驱从两牡兮，揖我谓我好兮。
子之昌兮，遭我乎峱之阳兮。
并驱从两狼兮，揖我谓我臧兮。


著
诗经·国风·齐风〔先秦〕

俟我于著乎而，充耳以素乎而，尚之以琼华乎而。
俟我于庭乎而，充耳以青乎而，尚之以琼莹乎而。
俟我于堂乎而，充耳以黄乎而，尚之以琼英乎而。


东方之日
诗经·国风·齐风〔先秦〕

东方之日兮，彼姝者子，在我室兮。
在我室兮，履我即兮。
东方之月兮，彼姝者子，在我闼兮。
在我闼兮，履我发兮。


